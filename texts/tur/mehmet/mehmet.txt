45’inci alayın 8’inci bölük 2’nci takım komutanı idim. 17 Nisan 1915’te alayımızla Akbaş Limanı’na çıkmıştık. 18 Nisan’ı Maydos civarındaki zeytinlikte geçirdik. 2 Nisan’da bütün tumen Soğanlı Dere’de toplandı. O gün saat 07.00’da Tümen Komutanı Miralay Şükrü Bey, alay komutanları ile tabur komutanlarını yanına çağırarak gerekli emirleri verdi. Tabur komutanımız İsmail Hakkı Bey de bize iki günden beri yapılan ateşlerden düşmanın kuvveti kırılmış olduğu cihetle bu gece düşmana taarruz edilerek Hakkın desteğiyle denize döküleceğini, alaylar yanyana, taburlar bölük kuvvetleri ile derin kol nizamında hareket edeceğini, mümkün olduğu kadar toplu bir vaziyette silahlar doldurulmamış ve çantalar çıkarılmış olduğu halde gidileceğini, emir verildiği zaman süngü takılarak ilerideki avcı hattı ile birleşip düşmana hücum edeceğimizi tebliğ etti. Askerleri bu emir gereği hazırlayarak, saat 09.00’da ileri hareket ettik. Ufak bir mertek gerisine geldiğimiz zaman kurşun ve şarapnel taneleri mevcudiyetini hissettirmeğe başlamıştı. Düşman Çertik Tepesi’ni oldukça şiddetli bir topçu ateşi altına almıştı. “Yere yat” emri verildi. O aralık tabur komutanı gelerek, süngü takıp ilerideki avcı hattı ile birleştikten sonra hücum edeceğimizi söyledi. 1’inci Takım öne çıktı. Ben 2’nci Takım’la onu takip ediyordum. Her sıçrayışta birçok düşman maktülleri çiğneyerek cephemizde iki mevzi siper atladık. Nihayet son defa askerlere mevzi aldırdığım zaman cinsini tayin edemediğim bir topçu mermisi kolumun aşağı kısmına isabet ederek ağır surette beni yaraladı. Takım’ı çavuşuma teslim ettim. İki asil kalpli asker beni kolları arasında sargı mahalline götürdü. Soğanlı Dere’de kanın durdurulması için kolum sarıldıktan sonra hemen Kilitbahir Hastanesine gönderildim. Gözümü açtığım vakit kendimi yatakta kolsuz olarak buldum. Vatan için bu hale geldiğimi düşünerek teselli oldum. Oradan İstanbul’a gönderildim. Üsküdardaki Zeynep Kâmil Hastanesinde, Moda ve Vitali Köşkü Subay Rehabilitasyon Merkezinde itina ve şefkâtle tedavi edildim. Vücudumda eski kuvveti hissettiğim zaman boş durmamayı vicdanım emretti. Bir hizmete tayinimi istedim. Genelkurmay Başkanlığı Yaverliği refaketine tayin olundum. Şimdi orada bulunuyorum. Yüce Türk Milletim ve mukaddes vatanım için feda olan koluma acımıyorum.
			
15’inci Tümen 45’inci Alay 
2’nci Tabur 8’inci Bölük
Teğmen Mehmet Dursun
