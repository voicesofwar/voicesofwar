Perekop Ivan Kucherenko'nun 253. Piyade Alayı keşif ekibinin kıdemli astsubayının notları

Seferberliğin ilk günü ve savaşın beşinci ayı

Köyde her şey yolunda ve sakindi. Kim bilebilirdi ki yakında bir fırtınanın çıkacağını… Bir fırtına ki tüm dünyayı etkileyecek; herbirimizi evinden, babasından, anasından ve bazılarımızı karısından ve çocuğundan, bir süreliğine hatta sonsuza kadar ayrı düşürecek ve elimizde silahımızla, gururla Çarı ve Anavatanımızı korumamızı sağlayacak. 
 
Ama köydeki işler devam ediyordu, birisi tarlalardan çavdar getiriyordu. O kişi tahılı harmanlamış, satmak için en yakın yere götürmüştü. Tarlalarda ve kırlarda olağanüstü bir kargaşa başlamıştı: ustabaşılar avludan avluya koşuyor, hep birlikte köy muhtarlığına gidiyorlardı, ben de gittim.

“Neler oluyor?” Köylüler birbirlerine soruyorlardı. Ama kimse cevap vermedi çünkü kimse neler olduğunu bilmiyordu. Köyümüz sanki ateşe verilmiş gibiydi.
Ardından köyün muhtarı öne çıktı ve eliyle susmamızı işaret etti. Hepimiz sessizliğe bürünüp kulağımızı muhtarımıza verdik, kendisi de bunun karşılığında bizi daha fazla bekletmedi ve konuşmaya başladı. 

“İşte çocuklar, durum bu! Ortada bir düşman var, bu düşman Anavatanımıza ve Babamız Çar’a saldırıyor. Yardımımıza ihtiyaç var. Almanya artık düşmanımız. Almanlar: kalabalıktan güç alıyorlar, onlara lanet olsun, onlar için hiçbir şey yeterli değil. Bakın, Rusya’dan nasıl da nemalandılar! Nerede bir toprak varsa, orayı Almanlar işgal ediyor, şimdi de savaşmak istiyorlar”. 

“Evet, bu hep böyleydi”, dedi kara sakallı adam, “Eğer bir domuzun masana oturmasına izin verirsen, o domuz toynaklarını masaya koyar. Almanlar da öyle. Burada yaşıyorlar, her şeyleri var, ama daima bizi bir kaşık suda boğmaya hazırlar”.

“Susun! Susun, tamam!” dedi muhtar. “Listeler yaparak vakit kaybetmemeliyiz çocuklar. Anavatınımıza hizmet edecek kadar sağlıklı hisseden herkes 18 Temmuz saat 2’de Amir Bay Aleshka’nın huzuruna gelsin. Size tavsiyem, yanınıza 2 çift iç çamaşırı alın, geri kalanlar size verilecek. Ama elinizi çabuk tutun, ben de sizin için araba ayarlayacağım”. 
“Lüzumu yok, Ivan Vasilyevich, yürüyerek geliriz” dedi kalabalık, farklı cevaplar da vardı. Herkes tarla işini arkada bıraktı, evlerindeki Aziz ikonlarının önünde ışıklar yanıyordu. 

Yüce Tanrım, biz giderken ne çok gözyaşı döküldü. Beş yaşındaki kızım kollarımda bana sarılırken “Babacığım, neden bizi bırakıp gidiyorsun, eve kim ekmek getirecek” dedi ve yanıma yanaşıp ince kollarıyla boynuma sarıldı. Küçük kalbinin atışını duyabiliyordum, yanaklarımı öpmeye başladı. Sorularına hiçbir cevap veremediğim gibi gözyaşlarını da durduramıyordum. 

“Bebeğim, yakında döneceğim”.

Tarlaların hepsinden vedalaşma sesleri ve Almanlara okunan lanetler duyuluyordu. O sırada annemle babam geldi. Babam boynuma taktığı haç ile beni kutsadı. Annem de ağlayarak: 
“Canım oğlum, ölüme gidiyorsun, umarım annemin gözyaşları seni düşman kurşunlarından korur” dedi.
 
Başka hiçbir şey duymuyordum. Ne yaptığımı hatırlamıyorum çünkü yüreğim sızlıyordu. Kadınların ağlamasını duymamak için acele ediyordum. 

Atlar koşulmultu, karım her şeyimi sepete koymak için acele ediyordu. Ama diğer kapı açıldı ve 97 yaşında olan büyükbabam içeri girdi. 
“Tanrı size kutsasın sevgili çocuklar”dedi büyükbabam ve bir iniltiyle yanıma oturdu, “Ivan, gidiyor musun?”
“Evet, büyükbaba, o lanet olası Almanları yenmeye gidiyorum”.
“Evet... Bu iyi bir şey, bu lanet olası tiranların kanatlarını kesmek iyi olur, aksi halde kanatlarını çok açarlar”. Büyükbabam o sırada kollarımdaki kıza baktı ve bir şeyler fısıldadı. 
